---
title: Zapraszamy na Podziemne Kocury!
publishDate: 2025-12-06T20:00:00+01:00
type: news
resources:
- name: A
  title: Logo
  src: images/portfolio_2.jpg
params:
  image_container: "single-image"
  ctamessage: Przejdź na stronę
  ctaurl: https://www.facebook.com/podziemnekocury
---

*21.02.2026, BarBara ul. Świdnicka 8a, Wrocław*

Festiwal Podziemne Kocury to duchowy następca zakończonych w zeszłym roku Złotych Kurczaków. Jest to inicjatywa oddolna,
stworzona z potrzeby wsparcia, promowania i sieciowania środowiska twórczego komiksu niezależnego. Ważnym elementem
programu wydarzenia jest konkurs na najlepsze komiksy niezależne aktywizujący wciąż rosnącą scenę oraz nagradzający
najzadziorniejszych twórców/twórczynie/osoby twórcze w polskim podziemiu.

Podziemne Kocury to jedyne w Polsce nagrody skupione wyłącznie na komiksie autorskim i niezależnym. Statuetki
Podziemnego Kocura przyznajemy są w ośmiu kategoriach (komiks, zin-antologia, debiut, okładka, scenariusz, rysunek,
komiks internetowy, krótka forma).

Gala wręczenia nagród będzie stanowiła punkt kulminacyjny imprezy oraz kolejnych jej edycji. Czas prawdziwych
podziemnych emocji: czerwony dywan, chwała dla zwycięzców i wzajemne wsparcie całego środowiska.

Ale oferujemy dużo, dużo więcej – Podziemne Kocury to strefa targowa, gdzie można zaopatrzyć się w produkcje niezależne,
oryginalne artefakty i towary kolekcjonerskie. To także spotkania ze śmietanką polskich i zagranicznych artystów.

Podziemne Kocury są inicjatywą stworzoną przez większość składu organizatorskiego zakończonego w zeszłym roku festiwalu
komiksów niezależnych Złote Kurczaki oraz Stowarzyszenie Gildia Organizatorów, stojące m.in za montowaniem programu Dni
Fantastyki we Wrocławiu. Wszystko co mamy to doświadczenie, chęci i odczucie, że to wydarzenie jest potrzebne. Naszym
miejscem będzie legendarny Bar Barbara – w samym sercu miasta, a Wrocław ponownie stanie się stolicą komiksowego
podziemia.

Staramy się o finansowe i promocyjne wsparcie od innych Podziemnych i Naziemnych Organizacji – ale jak zapewne wiecie,
to trwa. Zatem zanim zapadną decyzje i postawione zostaną odciski kocich łap na dokumentach liczymy na Wasze wsparcie.
